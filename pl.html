
<html>
Nie rozumiem, dlaczego ludzie szukają miłości w materii, skoro jest tak oczywiste, że jej istota ukryta jest w funktorach...
Fizyka teoretyczna popełniła ogromny błąd ignorując matematyczną ścisłość i precyzję. Stała się w istocie filozofią o mało przekonującej strukturze – nieprzenikliwą i prostą.
Możliwe jest wszystko to, co nie jest logicznie sprzeczne. Kiedy jednak na poziomie logicznym pojawia się paradoks, oznacza to jedynie, iż nasz poziom abstrakcji nie jest dostatecznie wysoki, by ten paradoks rozwiązać. To, co możemy sobie wyobrazić istnieje realnie. Bardziej realnie od wszystkiego, co potocznie nazywamy realnym.
Nic nie jest dla nas bardziej realne niż Istota Wszechrzeczy. To Jej poszukujemy i do Niej zmierzamy. 
Nic nie jest jednak równie abstrakcyjne… Nic nie jest tak abstrakcyjne jak Ona – Jednia. Struktura, która godzi wszelkie paradoksy.
<br><br>
Jak można dowieść paradoksu? Należy stworzyć byt, który zwróci się ku sobie samemu i zapyta o dowód. Udowadniamy zawsze w kontekście. W matematyce nasza wyobraźnia zakończyła się na teorii kategorii. Wyżej już nie potrafimy pójść jako ludzkość. Teoria kategorii jest ostatnim szczeblem abstrakcji ludzkiego umysłu, który może zostać zapisany formalnie. 
<br><br>
Wszelkie przejawy przyszły jako odpowiedzi na bardzo głęboką abstrakcję, którą wewnętrznie czułam. Pytałam Absolut o to jak mogłabym się do Niego zbliżyć. Samą siebie nazwałam Arcykapłanką (stworzyłam w mej psychice taki archetyp), następnie odkryłam ten motyw ponownie czytając listy z NT.
Motyw, o którym mówią wszyscy ci, których czytam z pasją nieznaną w tym świecie. W istocie drżę kiedy czytam Hegla, Plotyna lub wypowiedzi osób, które są głęboko związane z moimi bardzo głębokimi archetypami.
W Istocie – Jezus istniał. Bezwzględnie i absolutnie. Co więcej – istnieje. Tak jest, gdyż jest On moją Ideą. Żadne doświadczenie nie jest intersubiektywne. Nie muszę nazywać tej idei „Jezus”. Inni tak ją już nazwali. Przez to ją spłycili… Uprościli… 
Tu pojawia się problem z rodzaju tych: „Chrześcijaństwo czy Buddyzm”?. Przecież wolałabym Jezusa jako stan umysłu, jeżeli nazwą Go Buddą, przecież wówczas tak samo by mi to odpowiadało! 
W tym sporze wybieram jednak Chrześcijaństwo. Dlaczego?
Czy padnie prosta odpowiedź w stylu?
„Ponieważ wychowałam się w dyskursie utworzonym na podstawie teologii chrześcijańskiej, ja sama nie zostałam przez moich rodziców ochrzczona, niemniej jednak miałam możliwość głębszego wglądu w kulturę Chrześcijaństwa niż w kulturę Buddyzmu.”.
Nie. To nie jest takie proste. 
Jestem tu, w kulturze chrześcijańskiej, gdyż szukam pierwszej zasady. Przyciąganie mnie przez Chrześcijaństwo zwraca mi uwagę na ten problem. To Neoplatonizm i świat tworzony w moim umyśle. Czy Neoplatonizm jest w istocie solipsyzmem? Cóż… Nurty filozoficzne klasyfikujemy w zależności od tego, jakiego nurtu filozofami my sami jesteśmy. 
To… Bardzo wątpliwa klasyfikacja…
Ja zaś szukam tego, co nie jest wątpliwe. Chyba jest to właśnie ten stan, w którym każdy filozof zaczyna pisać własny traktat. Wszystko zaczyna się od poszukiwania Arché.
Powietrze jako bardziej abstrakcyjna forma ἄπειρον… I ἄπειρον jako bardziej abstrakcyjna forma powietrza. Czy istnieje zbiór wszystkich zbiorów? To bardzo prosty problem. Dziś zajmowałam się nim w aksjomatycznej teorii mnogości. Później próbowałam zapisać go w terminach teorii kategorii. Zaczęłam to robić, ale nie do końca mi się udało. 
Dotknęły mnie problemy związane z kategorią wszystkich kategorii. Nie potrafię dostatecznie dobrze rozwiązać tego problemu. Gdzieś mi czegoś brakuje. Nie potrafię przeprowadzić tego dowodu tak, by na jego końcu mieć pewność, że został przeprowadzony właściwie. 
Zdaje mi się, że „wierzyć” jest tożsame z „mieć pewność”. 
Przez całe moje życie nie byłam pewna absolutnie niczego. Ale teraz chciałabym stworzyć pierwszy aksjomat. Objawiony aksjomat. 
Jeżeli to nie będzie ostateczne, chciałabym móc powiedzieć przynajmniej to, co na jakimś poziomie jest dla mnie pewne. 
I na tę chwilę widzę tylko jedną ewentualność:
Aksjomat:
„Istnieje tylko jedna obiektywna rzeczywistość: Świadomość/Jednia”.
Nie wiem jak to brzmi dla kogoś, kto tego nie czuje… Zastanawia mnie to. A jeśli z kolei to czuje to też mnie to zastanawia. Czas był czymś, co ja czułam. Czas był bardziej mój, był istotnym aspektem mojej tożsamości na poziomie ψυχή. Czas jednak zostaje przekroczony kiedy wchodzę na poziom νοῦς.
</html>